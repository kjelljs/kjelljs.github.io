---
layout: post
title: "Overmoden tid: Hoem må innvilges medlemskap i DnF"
date: 2021-05-14
comments: true
---

<style>
h3 {
margin-top: 1.2em;
}
  ol {
  margin-left: 0;
  padding-left: 0;
  margin-top: .4em;
}
ol li {
  display: block;
  margin-bottom: .4em;
  margin-left: 2em;
}
ol li::before {
  display: inline-block;
  content: "(" counter(item) ") ";
  counter-increment: item;
  width: 2em;
  margin-left: -2em;
}
figcaption {
    color: #333;
    text-align: center;
    font-family: Optima, Candara, Calibri, Arial, sans-serif;
    font-size: .8em;
  line-height: 1.2em;
}	
  .zoom:hover {
  -ms-transform: scale(3); /* IE 9 */
  -webkit-transform: scale(3); /* Safari 3-8 */
  transform: scale(2); 
  transform-origin: 100% 0%;
}
  .small {
  font-variant: small-caps;
}
  .sepia {
  color: #20120d;
  }
  
</style>

<div class="ingress">
  <p>Altfor lenge har Den norske Forfatterforening (DnF) strittet imot å oppta forfattere som Edvard Hoem som medlemmer. Men hans siste bok «Felemakaren» beviser én gang for alle at det ikke lenger eksisterer noen grunn til å nekte ham medlemskap.</p>
</div>
<div style="float:right;"><figure class="rightfig">
  <img style="height:300px" src="/pics/Hoem1.jpg">
    </figure></div>
<p>Med ujevne mellomrom blusser debatten opp om berettigelsen av å utelukke bestselgende forfattere av romansykluser som «Under vinterstjernen», «Sagaen om Sunniva», «Skjebnespill» eller «Villfugler i flukt» fra medlemskap i Forfatterforeningen med begrunnelse i manglende litterær verdi. Edvard Hoems forfatterskap har stått sentralt i diskusjonen, og de som har forsvart praksisen, har gjerne brukt et sett med språklige og innholdsmessige argumenter, der den ene eller andre siden ved verket karakteriseres som «flat», «banal», «klisjéfylt», «endimensjonal», «stereotypisk», «umotivert», «utroverdig» og «svak».</p> <p>Her skal jeg ta for meg disse argumentene ett for ett og vise med eksempler fra Hoems siste bok at det i dette tilfellet ikke finnes hold i dem.</p>
<h2 style="margin-top: 1.3em">Det litterære Råds kriterier</h2>
<p>Forfatterforeningens vedtekter sier ingenting om kriteriene som skal brukes når en søknad eller et forslag om opptak skal vurderes av Det litterære Råd, utover at at forfatteren må ha «skrevet og offentliggjort verker, hvorav minst ett av litterær verdi» for å bli medlem (§5). Men i notatet «Rådets arbeid og litterær verdi» har Rådet selv utformet ti uformelle kriterier (kilde: Oterholm 2019: 283ff.):</p>
<ul id="pubs"><li><b>Språk</b>: Behersker forfatteren språket? Er språkbruken bevisst? Har forfatteren et eget litterært språk? 
  </li><li><b>Det håndverksmessige</b>: Har forfatteren kontroll over sine virkemidler? Hvordan formidles eventuelle personer, miljø og fortelling? Hvordan er komposisjonen? Er forfatteren stilbevisst? 
</li><li><b>Blikket</b>: Hva fokuseres det på i verket? Hvordan forholder det seg til virkeligheten? Viser det frem verden på en uventet måte? 
</li><li><b>Kognitiv verdi</b>: Har verket tankekraft? Rommer det et erkjennelsesmessig potensial? Reises spørsmål som berører menneskesyn og verdensanskuelse? Finnes det noen form for undertekst?
</li><li><b>Troverdighet</b>: Bærer eventuelle fiksjoner? Tror man på den litterære stemmen?
</li><li><b>Nødvendighet</b>: Ligger det et personlig trykk bak verket? Har det energi? Formidler verket et engasjement?
</li><li><b>Originalitet</b>: Finnes det noe særegent i verket? Har forfatteren en selvstendig stemme?
</li><li><b>Sjangerbevissthet</b>: I hvor stor grad er verket skjønnlitterært? Hvordan stiller det seg i forhold til annen litteratur?
</li><li><b>Aktualitet</b>: Er stoffet relevant i dag?
</li><li><b>Risiko</b>: Utfordrer verket noe? Settes noe på spill?</li></ul>
<p>For å gjøre det lettere å følge gjennomgangen, gir jeg først et kort handlingsresymmé:</p>
<h2 style="margin-top: 1.3em">Synopsis</h2>
<div style="width: 95%; background-color: #E8E8E8; border: 1px solid gray; padding: 2px 20px 2px 20px; margin-right: 6%"><p>
Lars Hoem vokser opp på en gård ved sjøen i ytre Romsdal på slutten av 1700-tallet. Han har uvanlige evner, både praktisk og musikalsk, og et sart, men samtidig stritt sinn. Han blir nært knyttet til tjenestejenta på gården, som blir gravid med halvbroren hans og forsvinner for aldri å komme til rette. Har hun tatt sitt eget liv? Det kan virke slik, men livet gjennom vil Lars nages av mistanken om at det er halvbroren som har drept henne.</p> 
  <div style="float:left;"><figure class="leftfig"><div style="position: relative">
  <img style="height:300px; border: 1px solid white" src="/pics/Felemakaren.jpg">
  <div style="position: absolute; top: 10px; left: 28px; background-color: #b30000; padding: 7px; border-radius: 15%; border: 1px solid #ffdf00"> 
      <p style="font-family: 'american-uncialnormal', Arial; color: #ffdf00; margin-top: -2px; margin-bottom: -2px">Edvard Hoem</p>
                </div>
      <div style="position: absolute; top: 55px; left: 12px; padding: 10px; border-radius: 20%; border: 1px solid #b30000;  background-color: #ffdf00">
        <h3 style="font-family: 'american-uncialnormal', Arial; color: #b30000; margin-top: -3px; margin-bottom: -3px">Felemakaren</h3></div>
      <div style="position: absolute; bottom: 7px; left: 14px"> 
      <p style="font-family: 'american-uncialnormal', Arial; font-size: .8em; color: #ffdf00">Bokkompaniet Oktober</p>
                </div>
      </div>
      </figure></div>
    <p> Lars blir konfirmert først som 18-åring i 1800. Nå kan han vel endelig få utløp for den sterke frihetstrangen sin, og realisere drømmen om å føre et eget skip! Men nei, han blir utkalt til krigstjeneste og må slutte seg til et kompani som går til København og deltar som roere i slaget på Københavns red i 1801. Lars er blitt nært knyttet til en medsoldat som er haugianer og som dør i København etter å være blitt skadet i slaget. Vel hjemme i Romsdal begir Lars seg til Molde og etter hvert til Kristiansund, men på vandringen fra hjembygda oppsøker han en gåtefull kvinne som ser ham inn i sjelen og spiller fele for ham slik at han vet at han ikke kan klare seg uten musikken, og som spår at han kommer til å oppleve mye.</p>
  <p>I Kristiansund får han hyre som styrmann på en galeas som skal til Arkhangelsk for å hente rug. Før avreisen låner han bort losjiet sitt til en ung kvinne som heter Magnhild. På hjemferden blir galeasen kapret av et engelsk skip og ført til England, og de neste fem årene er Lars i engelsk fangenskap. De tre første årene er han på et fangeskip der han møter en fransk, sivil medfange som bygger fioliner ombord og som han tas i lære av. Ved avskjeden røper mesteren en hemmelig oppskrift på et fiolinferniss.</p>
                                                                               <p>Etter hjemkomsten som fri mann bærer det igjen til Kristiansund, der han avslår to tibud om å føre skuter hjem fra Spania, for det vil ennå ta lang tid for ham å gjøre seg ferdig med de sår sinnet har fått. I det gamle losjiet sitt finner han ikke Magnhild, men den yngre søsteren Gunhild, som har overtatt både det og posten i kramboden. Enda hun og Lars ikke har møtt hverandre før, har hun ventet på ham og vil ha ham hvis han vil ha henne. Bakgrunnen for dette er at hun har hatt et barn utenfor ekteskap som døde rett etter fødselen. Snart blir Gunhild og Lars et par, og de gifter seg i 1819 og får etter hvert syv døtre. Hun deler hans kjærlighet til musikk, og oppmuntrer ham til å gå i gang med felebygging. Han tar hyre som båtsmann og styrmann på skuter til Irland og Frankrike for å spare sammen penger, og etter hvert skaffer han seg et utkomme av å bygge og selge fioliner, og et ry som når ut over amtets grenser. Men Gunhild må spe på med arbeid i klippfiskvaskingen, og blir syk og dør i 1846, seks år før Lars selv går ut av tiden, sytti år gammel. Livet hans krones med at han akkurat får ferdig en virkelig mesterfiolin, som skal få den franske mesterens ferniss.</p></div>

<h2 style="margin-top: 1.3em">Felemakaren og de ti kriteriene</h2>

<p>Nå som vi kjenner handlingen, kan vi holde romanen opp mot de ti kriteriene som Det litterære Råd har utformet for å vurdere om et verk har litterær verdi, og fastslå at den oppfyller dem, alle som ett. 
</p>
<h3>Språket</h3>
<p>Det som kanskje best viser at forfatteren behersker språket og at språkbruken er bevisst, er at han er så forsiktig med personlige pronomener og andre anaforiske ord, og så påpasselig med heller å gjenta et egennavn med en gang det er minste mulighet for at referansen blir uklar. Her er ett eksempel:
</p>
<ul class="sepia"><li><b>Lars</b> måtte finne eit miljø der det var meir luft i lukene, som ein sa.<br/> &nbsp; &nbsp; Flyttedagen i 1807 sa <b>Lars</b> opp hos Worm Møller i Molde og fekk skipsløyve til <b>Christiansund</b>. <b>Lars</b> kom til <b>Christiansund</b> våren 1807, fortel hamneprotokollen. Her vona han endeleg at han til slutt skulle få føre si eiga skute. (108)
    </li></ul>
<p>Hadde det her stått «han» i stedet for «Lars» i den nest siste setningen, ville det ha vært fare for at det kunne leses som at det var Worm Møller som kom til Christiansund. Legg dessuten merke til at disse tre setningene rommer hele to perspektivskifter, som de to repeterte navnene, «Lars» og «Christiansund», også er med på å markere – fra et figurperspektiv via et fortellerperspektiv til et dokumentarisk referat. Tilbakeholdenheten med ordet «han» viser seg også i dette utdraget:</p>
<ul class="sepia"><li>Mor hans vart meir og meir uroleg for kva som gjekk føre seg i <b>Lars</b>. Far hennar, morfaren til <b>Lars</b>, hadde gått frå forstanden da han var førti år, og ho var redd at same sjukdommen truga med å reise med vettet til <b>Lars</b> også. Ho ville sende <b>Lars</b> til farsfamilien hans inne i fjorden, så han kunne koma over sorga over Guri, men dit ville ikkje <b>Lars</b>. (30)
    </li></ul>
<p>At forfatteren har et eget litterært språk, er også tydelig. I dette siste sitatet finner vi for eksempel en dialektal bruk av verbet «reise» med preposisjonen «med», i betydningen å ta bort – det er som vi hører moren si det. Det at det stedegne ordet for tjenestejente, «taus», derimot er valgt bort, viser at dialektfargene er påført med varsomhet. Ord som «begynne», «dø», «igjen» og «tilbake» er også vitnesbyrd om selvstendige språklige valg.</p>
  <h3>Det håndverksmessige</h3>
<p>Personer og miljø formidles gjennomgående stilsikkert. En figur som bare er med i handlingen over tre sider, men likevel spiller en sentral rolle i fortellingen, er den mystiske Guri på Lauvåsen, som Lars oppsøker når han har brutt opp hjemmefra etter krigstjenesten i København. Hun presenteres på denne måten:</p>
<ul class="sepia"><li>Guri kom i døra. Ho var neppe meir enn tretti år, langvaksen, men ho tok seg godt ut utan å vera vakker. Ho var kortklipt som ein kar og hadde auge som kunne få ein til å tru at ho såg tvers gjennom folk. Ho stilte seg ved sida av Lars og såg utover landskapet. Brått la ho hovudet på skuldra hans, og han kjende at det gjekk ei dirring gjennom han, men det gjorde ikkje vondt. (103)
    </li></ul>
<p>Hovedpersonen Lars beskrives naturligvis mer inngående og i flere omganger, i det ytre og i det indre. Som 16-åring portretteres han slik:</p>
<ul class="sepia"><li>Han hadde tjukt, ramnsvart hår og målte fem fot og ni tommar på strømpeleisten. Slike karar som han tok seg sjeldan nær av noko som kom i vegen for dei, for dei var i stand til å ta igjen når nokon sette krokfot på dei. Men Lars, som kunne endevende eit bord, slenge det i fjerde veggen og dra ei vogn opp ein bratt bakke når det måtte vera, var samtidig ein lettkrenkt ungdom som kunne breste i gråt når einkvan sa noko ufordelaktig til han. Det var ikkje lett å koma til rette med det merkelege sinnet hans, og den som aller minst forstod kven han var, var han sjølv. (38) 
    </li></ul>
<p>Kombinasjonen av en sterk kropp og et urolig sinn er et tema som kommer igjen i mange variasjoner utover i livsbeskrivelsen. Her flettes det sammen med skildringen av et nytt miljø, Christiansund:
</p>
<ul class="sepia"><li>Landskapet omkring var vilt og temmeleg ugjestmildt, ikkje idyllisk slik som traktene rundt Molde, men Lars fann seg betre til rette der, det høvde for hans urolege sjel.
    </li></ul>
<p>Perspektivet er variert, og veksler sømløst mellom den allvitende fortelleren, dialog med sitatstreker, hovedfiguren, i <i>style indirect libre</i>, og et metaplan, der fortelleren refererer til kilder og drøfter muligheter. I det neste sitatet ser vi et skifte fra fortellerperspektivet til figurperspektivet og tilbake igjen innenfor ett avsnitt:</p>
<ul><li>Han kjenner ein uvilje som han nesten hadde gløymt, enda det var den uviljen som prega samværet med mora også før han gjekk til København. Ho har ikkje forandra seg i det heile. Ho vil liksom binde han fast. Nattesøvnen blir enda ringare enn før for Lars. (101f.)</li></ul>

<h3>Blikket</h3>
<p>Verket har ett klart fokus: Skjebnen til Lars Hoem – hvor evnerik han er, all motgangen han møter, musikken som hjelper ham i kampen mot tungsinnet, og hvordan motgangen langt om lenge vendes til medgang.</p>
<p>Forfatteren bygger uttrykkelig på historiske kilder om hovedpersonen fra slutten av 1700- og begynnelsen av 1800-tallet, men de få merkesteinene disse kildene setter ned, gir vide mellomrom som fylles med fiksjon. Stort sett holdes fiksjonen innenfor rimelighetens rammer, og forfatteren drøfter da også her og der hva som kan antas med sannsynlighet, som her:</p>
<ul><li>Lars vart verande hos Worm Møller i meir enn tre år og kom først ut på ei lengre sjøreise da han vart med ei skute i 1806, som gjekk til Lofoten etter torsk, med ein kaptein som heitte Lindstrøm. Det er elles noko usikkert om han verkeleg var med for å hente den torsken, men det er vanskeleg å sjå for seg at Worm Møller lét ein kraftkar som Lars bli gåande heime. (108)
    </li></ul>
<p>Men noen ganger vises verden fram på en uventet måte. Som når folket på gården samles til nonsmat dagen før Lars skal ut i krigstjeneste, og søsteren hans Mari har vært i fjøset og melket – før nonsmaten (47). Eller når tjenestejentene legger børtreet på skuldrene før de fyller vannbøttene (201), eller når våren kommer til Christiansund og sjøfuglene som trekker, kommer tilbake og måkene må dele strendene med ærfugl, spove og lom – lom på strendene ytterst på Nordmøre (207).
</p>
<h3>Kognitiv verdi</h3>
<p>Tankekraft har dette verket i rikt monn. Det erkjennelsesmessige potensialet det rommer, kan best illustreres gjennom tre korte utdrag som gjengir tanker hos hovedfiguren Lars, på tre stadier i livet: Som 10-åring plaget av drapsmistanken mot halvbroren, som 27-åring den første kvelden på fangeskipet i England, og som 32-åring i sterk uro over frieriet fra Gunhild:
</p>
<ul><li>Alt var avgjort, men ein makaber tanke sette seg fast i Lars. Det gjekk opp for han at også ein dommar kunne ta feil, og at Pe ikkje berre var ein drapsmann, men ein mordar som kom unna med det! Korleis kunne nokon etter dette snakke om ein rettferdig Gud, når uretten kunne vera så stor blant menneska? (28)
    </li></ul>
<ul><li>No såg han alt det gale han hadde gjort. Det strie sinnet hans, den eigenrådige viljen hans hadde ført han dit han no var. Så dukka det opp ei røyst frå ein stad i ungdommen hans, det var røysta til konfirmasjonspresten hans, Andreas Høyem. <i>At dersom vort Hierte fordømmer os, at Gud er større end vort Hierte, og kiender alle Ting</i>. Han visste det var det som var i ferd med å skje no: Hjartet hans fordømde han, men kva gjorde den gode Gud i himmelen? Da slo det ned i han som eit lyn, det som han ikkje hadde skjønt før: Han måtte gjera opp med storebroren, før ville han aldri få fred. (127f.)
    </li></ul>
<ul><li>Tida gjekk, dagane forsvann, og før han visste ordet av det, ville livskvelden koma. Natta hadde endevendt tankane hans. Var han ikkje i stand til å omfamne livet no, etter alt han hadde vore igjennom, ville han aldri greie det. (178)
    </li></ul>
<p>Dette er spørsmål som i høy grad berører menneskesyn og verdensanskuelse. Underteksten er at motkreftene i livet ikke bare kommer utenfra men også innenfra, og at de kan overvinnes gjennom forsoning og evne til å åpne seg for andre mennesker.
</p>
<h3>Troverdighet</h3>
<p>I det store og hele "bærer" fiksjonene i verket, uten friksjon. To elementer er imidlertid <i>prima facie</i> problematiske i dette perspektivet: Det at Lars som 10-åring tilsynelatende uten grunn får en sterk mistanke om at halvbroren har tatt livet av tjenestejenta, en mistanke som ikke slipper taket så lenge han lever, kan nok møte motstand og få leserne til å tvile på den litterære stemmen. Og det at den unge mannen med så sterk interesse og begavelse for musikk, spesielt felemusikk, skal treffe en mesterfelemaker fra Frankrike på et engelsk fangeskip og lære faget hos ham i et verksted ombord, må kalles et sjeldent vinnerlodd, en <i>deus ex machina</i> par excellence. Men forfatteren redder seg i land med begge disse narrative grepene: Som 50-åring forteller Lars eldstedatteren sin, som er i konfirmasjonsalderen, historien om tjenestejenta og halvbroren, og hun sier at hun er sikker på at han hadde rett og at det ikke finnes noen annen forklaring enn at halvbroren er skyldig (289). Og den franske mesterfelebyggerfangen tar forfatteren etter hvert et uttrykkelig forbehold om eksistensen av:
</p>
<ul><li>Så usynleg er han at ein og annan har stilt det betimelege spørsmålet: Er Monsieur Jean berre ein konstruksjon? Er han skapt av felemakar Lars Hoem, som trong ei god historie for å gi handverket sitt legitimitet? (209)
    </li></ul>
<p>Slik dekonstruerer forfatteren sin egen, eller Lars Hoems, konstruksjon, slik at fiksjonen løftes til en fantasi.</p>
<h3>Nødvendighet</h3>
<p>Engasjementet i verket er særlig merkbart når det er felebygging eller felespill vi leser om. Disse to ledemotivene utstråler en så sterk energi at de gir liv til helheten. Tre utdrag er egnet til å belegge dette:</p>
<ul><li>Dermed sette ho i gang med den villaste av alle slåttane sine. Ho spela sol og regn og stormskyer, ho spela overmot og mildskap, og midt i denne langstrekte slåtten kom det eit skjerande skrik, og etter det spela ho eit stort mørker, som vart avbrote av fuglekvitter og soldryss. Til slutt spela ho vide reiser, før ho landa i det kjende og kjære, som var ei barnevise Guri Sachariasdatter hadde sunge for Lars. (105)
    </li></ul>
<ul><li>Monsieur Jean med dei bitte små høvlane, nordmannen Lars med holjern og grovhøvel for å laga kvelving til eit nytt lokk og ein ny botn, alltid kvelvingen først, så hola han ut. Han fall på ein måte inn i franskmannens rytme, og det vart eit samspel mellom rørslene deira. (144)
    </li></ul>
<ul><li>Det var hjartesorgene sine han spela, men dei melodiane som vart vekte til liv i han, var andre enn dei han hadde spela før han reiste ut. Han spela fritt, slik som det fall han inn. Dei kom liksom av seg sjølv, det var salmetonar, så ein lystig vals og endeleg ein barnesong som Guri Sachariasdotter ein gong hadde lært han. Da greidde han ikkje å halde tårene tilbake. (177)
    </li></ul>
<h3>Originalitet</h3>
<p>Dette er riktignok ikke den første romanen der en nordmann i engelsk fangenskap under Napoleonskrigene spiller en rolle – det er nok å nevne <i>Barn av stormen</i> av Merete Lien (Damm, 2000–2006). Og det er ikke første gang en roman har en felespiller i en nøkkelrolle – <i>Tre søstre</i> av Bente Pedersen (Schibsted 2006–2014) er ett eksempel. Men  en felespiller som primært er felebygger og som har lært faget i engelsk fangenskap, det er særegent i dette verket. Og forfatterens selvstendige stemme er sterk og klar når vi leser passasjer som denne: 
</p>
<ul><li>Han var ein mann som sat litt på avstand i kneipene, og han drakk nesten ingen ting og sa ingen ting, men han følgde med i kva dei andre snakka om, sjølv om han sjeldan tok del i samtalen. Da det leid på kveld og rusen steig, slik at samtalen vart utydeleg, reiste han seg, og før han gjekk, smilte han, men alt før han var vel ute av døra, forsvann han inn i alvoret, så folk rekna med at han gjekk og bar på ei større sorg. Det var vanskeleg å sjå for seg at ein slik kar sørgde over eit kvinnfolk som hadde forlate han, han som såg så godt ut og sikkert hadde dei venninnene han ville i alle dei hamnene han besøkte. (110f.)</li></ul>
<p>Litt selvplagiering må godtas: Det er en viss liten overlapp mellom det tidligere verket <i>Heimlandet Barndom</i> og dette, men som de to sitatene viser, er det helt lokalt:
</p>
<ul><li>Men han Lars gjekk rett opp på loftet og sovna med eit brak. Om morgonen kom faren opp og såg på risen som låg der og snorka, og vekte han med desse ord: – Du er no vel aldri son min, han Lars? (Heimlandet Barndom)</li></ul>
<ul><li>Så veifta Lars bror sin til side, gjekk opp på loftet, famla seg fram til senga som stod der, la seg og sovna med eit brak. […] Han vakna åtte timar seinare, da vinden hadde løya, og faren stod ved senga. Han var blitt underleg liten og gammal. – Du er no vel aldri son min, han Lars? (Felemakaren, 156f.)</li></ul>
<h3>Sjangerbevissthet</h3>
<p>Det spesifikt skjønnlitterære i verket trer tydeligst fram gjennom det som utelates. Det er nærliggende å sammenlikne med biografisjangeren, ettersom vi følger livsløpet til en historisk person. Men mangt som det ville påhvile en biograf å gjøre rede for, er her overlatt til leserens forestillingsevne eller bare antydet med vare strøk. Lars bærer jo lenge på en drøm om å få være skipper på en seilskute, og han blir jo også styrmann på galeasen som seiler til Arkhangelsk og så blir kapret. Etter fangenskapet får han to tilbud om å føre skip – en bark og en brigg – hjem fra Spania, men vi innvies ikke som lesere i hvordan han lærer navigasjon. Vi leser heller ikke om hvordan han lærte tømrerfaget, som han var en ren mester i, men tømring hørte med til å være småbruker, så vi kan anta at han lærte det han trengte av faren, broren og halvbroren, naturlig hendt som han var. Det å kunne seile og styre en tremaster var noe annet, og den appellen til fantasien som ligger i å utelate hvor Lars fikk den kunnskapen fra, er definitivt et skjønnlitterært grep.
</p>
<h3>Aktualitet</h3>
<p>Budskapet om at sår som sinnet får, av tap og savn, krigsopplevelser og fangenskap, kan leges gjennom kjærlighet og det vakre i å lage musikkens medium og musikken selv, er like aktuelt den dag i dag som det var for Lars Hoem da det led mot hans livskveld i 1852.
</p>
<h3>Risiko</h3>
<p>Verket utfordrer den utbredte forestillingen om at stereotypier i seg selv gjør litteratur til kitsch i stedet for kunst: 
</p>
<ul><li>Med kitsch mener jeg…en litteratur som foregir å være noe annet og mer enn hva den er, som ikke innfrir sine egne ambisjoner, som legger opp til å bli mottatt som original og nyskapende, men som ved nærmere ettersyn viser seg å bestå av klisjeer, stereotypier og floskler, uten at disse er bevisst brukt. (Bale 2001: 132)
    </li></ul>
<p>Forfatteren går inn i dette spenningsfeltet og setter sitt eget verk på spill når han utstyrer hovedpersonen sin med knipper av egenskaper som nok ofte går hånd i hånd hos litterære helter: Stor <b>og</b> sterk <b>og</b> flott å se på; flink med hendene <b>og</b> oppfinnsom og snartenkt <b>og</b> den flinkeste konfirmanten; sterk frihetstrang <b>og</b> urolig sinn <b>og</b> musikalsk begavelse. Hver for seg kan vel disse kombinasjonene kalles klisjeer – men det som transcenderer det stereotypiske, er at alle tre egenskapsknippene syntetiseres i én person, som dermed trer fram for oss som en nyskapning, en historisk supermann og tigergutt.</p> <p>Et risikospill er det – men, som Gunhild sier på side 176: 
</p>
<ul><li>– Den som ikkje vågar noko, vinn ikkje noko heller.</li></ul>

<h2 style="margin-top: 1.3em">Referanser</h2>
<ul id="pubs">
  <li>Bale, Kjersti (2001) Mellom kunst og kitsch: Om litterære kvalitetskriterier. I C. Lund,
P. Mangset og A. Aamodt (Red.), <i>Kunst, kvalitet og politikk: Rapport fra Norsk
      kulturråds årskonferanse 2000</i>, 128–137. Oslo: Norsk kulturråd.</li>

<li>Det litterære Råd (udatert) Retningslinjene som Rådet bruker ved sin vurdering av litterær verdi: Rådets arbeid og litterær verdi. Hentet 20. mai 2017 fra https://www.forfatterforeningen.no/files/om_kvalitetsvurdering.pdf</li>

<li>Oterholm, Knut (2019) <i>Kvalitet i praksis. En sammenliknende studie av profesjonelle leseres situerte diskusjoner av litterær kvalitet</i>. PhD-avhandling, OsloMet.</li></ul>
  
  
  
