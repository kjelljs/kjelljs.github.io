---
layout: post
title: "Dette som Sønsteby sa – det er «dette» det heng på"
date: 2021-03-01
comments: true
---

<script src="//use.edgefonts.net/unifrakturcook:n7:all.js"></script>
<style>
h3 {
margin-top: 1.2em;
}
  ol {
  margin-left: 0;
  padding-left: 0;
  margin-top: .4em;
}
ol li {
  display: block;
  margin-bottom: .4em;
  margin-left: 2em;
}
ol li::before {
  display: inline-block;
  content: "(" counter(item) ") ";
  counter-increment: item;
  width: 2em;
  margin-left: -2em;
}
figcaption {
    color: #333;
    text-align: center;
    font-family: Optima, Candara, Calibri, Arial, sans-serif;
    font-size: .8em;
  line-height: 1.2em;
}	
  .zoom:hover {
  -ms-transform: scale(3); /* IE 9 */
  -webkit-transform: scale(3); /* Safari 3-8 */
  transform: scale(2); 
  transform-origin: 100% 0%;
}
  .small {
  font-variant: small-caps;
}
</style>

<div class="ingress">
<p>
Ei av nøkkelkjeldene i Marte Michelet si bok <i>Hva visste Hjemmefronten?</i> er ein passasje i eit lydbandintervju med Gunnar Sønsteby frå 1970. Dette er òg eitt av nøkkelpunkta i striden om boka. Ingen har hevda at transkripsjonen er feil (Ragnar Ulstein, som gjorde intervjuet, har stadfest at den er rett), men somme har meint at Sønsteby minnest feil eller overdriv og ikkje skal takast på ordet, og somme at Michelet kor som er overtolkar utsegnene hans.</p> 
<div style="float:right;"><figure class="rightfig" style="margin-top: -8px"><img style="width:320px" src="/pics/gunnar.jpg"></figure></div><p>Men det ingen, etter det eg har kunna sjå, har nemnt, er at brennpunktet for tolkinga finst i eitt ord: Pronomenet «dette» – og at om vi verkeleg tar Sønsteby på ordet, dette ordet, så må vi mest meine at Michelet mistolkar.
</p></div> 
<p>Passasjen i intervjuet er slik:</p>
<ul id="pubs"><li style="color: blue"> &nbsp; – Vi hadde i '42 denne voldsomme jødeaksjonen. Eh, var du ... Eh, kom du borti den?</li><li style="color: red"> &nbsp; – Ja, vi kom borti dette tre måneder før dette ble iverksatt, og da var det vår hundre prosent oppfatning at jødene ville bli tatt i Norge.</li></ul>
<h3>Sterk tolking</h3>
<p>Det som for mange er blitt ståande som konklusjonen på dette, er at Sønsteby og andre i Heimefronten kjende til, eller visste om, aksjonen – arrestasjonane og deportasjonane – tre månader før den fann stad.</p>
<div style="float:right;"><figure class="rightfig; gradient"><img style="width:310px" src="/pics/marte.jpg"></figure></div><p>
Det er talande i så måte når det i kompendiet <i>Hågkomstresor till Norge: I spåren av den norska Förintelsen</i>, Forum för levande historia samt Voksenåsen (2019), heiter: «Michelet skriver till exempel om hur "krigshjältarnas krigshjälte", Gunnar Sønsteby, i en intervju har medgett att han förvarnades om deportationerna av judarna tre månader innan de skedde.» Og at Maria Fritsche i meldinga av Micheletboka i Historisk tidsskrift 98(4) refererer til Sønstebyytringa som «Sønsteby's statement that the Norwegian resistance leaders knew about the planned actions against the Jews as early as summer 1942».</p>
<p>Ragnar Ulstein har tidlegare delt denne sterke tolkinga, for i eit brev til Arvid Brodersen i 1978 skreiv han at
«ei av mine kjelder, Gunnar Sønsteby, har hevda at han fekk beskjed om jødeaksjonen ca. 3 månader før den vart sett i verk». (Kjelde: Christopher S. Harper, «Hva var kjent om jødeutryddelsene før Donau-deportasjonen? Et forsøk på nøktern dokumentering», <i>Samtiden</i> 135(1) (2015), 105–122.)</p>
<h3>Svak tolking</h3>
<p>
Ei rad historikarar har meint at den sterke tolkinga er for sterk. Frode Færøy, til dømes, sa til Dagbladet 8. november 2018: «Sønsteby kan ha fått et varsel om at noe var i gjære, uten å vite helt konkret hva som skulle skje, og når.»
</p>
<p>Og Ragnar Ulstein sa til Dagen 9. november 2018: «Sønsteby visste at dette kom til å skje, men han kjente ikke til når jødene skulle tas.»</p>
<p>Det som <b>minimalt</b> skil den svake frå den sterke tolkinga, er nett dette: Sønsteby fekk i august 1942 varsel som gjorde han viss på at dei norske jødane kom til å bli arresterte (svak tolking) – <b>i november</b> (sterk tolking).
<h3>Nærlesing styrker svak tolking</h3>
<p>Historikarar og journalistar er ikkje lingvistar, og argumenterer ikkje så ofte på mikroplan om kva ei ytring kan tyde. Likevel er det rart at rart at ingen har bite seg merke i eit eigenarta ordval som Sønsteby gjer i svaret sitt:</p><ul><li>? Ja, vi kom borti dette tre måneder før dette ble iverksatt, …</li></ul>
<p>
 Ulstein hadde spurt: «Eh, kom du borti den?», der «den» peiker attende på «denne voldsomme jødeaksjonen». Det naturlege dersom Sønsteby hadde meint at «vi kom borti» <b>aksjonen</b>, ville ha vore å nytte pronomenforma «den». I staden brukte han pronomenforma «dette», som ikkje kan ha eit ord som «jødeaksjonen» som antesedent – det er med andre ord ikkje mogleg for «dette» å peike attende på det ordet, eller på «den» for den saka si skuld. 
</p>
<p>Så kva legg han i «dette»? Denne ordforma er det proksimale demonstrativpronomenet i nøytrum eintal, og kan vise til noko med grammatisk inkjekjønn, men oftast viser det til noko abstrakt som er nemnt i samtalen eller teksten, slik som eit setningsinnhald, ein proposisjon – og det som helst kjem på tale her, er: <b>Det at jødane kom til å bli tekne</b>, eller kanhende meir generelt, <b>at noko slikt var i emning</b>.
</p>
<p>Omsettinga til Maria Fritsche i bokmeldinga hennar i Historisk tidsskrift er annleis:</p> <ul><li>«Yes, we stumbled across it three months before it was put into effect, and then we understood one-hundred per cent that the Jews in Norway would be rounded up.»</li></ul> <p>Dette pronomenet – «it» – er det personlege pronomenet i nøytrum singular, og kan referere til alt mogleg som ikkje er animat – i konteksten her vil det helst bli tatt for å peike attende på aksjonen,  som om Sønsteby skulle sagt «vi kom borti den tre måneder før den ble iverksatt». Det er ikkje tvil om at omsettinga er på sida – det skulle stått «Yes, we came across that three months before…».
</p>
<h3>Atter eit dette</h3>
<p>
Det er ein ting til som er særmerkt med pronomenvala Sønsteby gjer i svaret på spørsmålet om han «kom borti» «denne voldsomme jødeaksjonen»: Han seier korkje (1) eller (2), men (3):
</p>
<ol style="margin-top: .4em; counter-reset: item 0"><li>Ja, vi kom borti den tre måneder før den ble iverksatt, …
</li>
<li>Ja, vi kom borti dette tre måneder før det ble iverksatt, …
</li>
<li>Ja, vi kom borti dette tre måneder før dette ble iverksatt, …
</li></ol>
<p>
Han nyttar to pronomen, og ein ting er at det første ikkje kan koreferere med det «den»-et som Ulstein hadde nytta i spørsmålet – ein annan ting er at det andre ikkje kan koreferere med det første, for da måtte han ha sagt (2). Kvifor sa han (3) i staden?
</p>
<p>Det er ikkje rimeleg å rekne med at dette andre «dette»-et refererer til enda noko tredje, ulikt både det som «den»-et og det det første «dette»-et refererer til. Det som står att, er at Sønsteby med dette vender attende til det han konkret vart spurt om – aksjonen, og det rimer med at predikatet her er «ble iverksatt». Alt i alt blir det enn meir truleg at det han sa dei kom borti, ikkje var aksjonen som ei planlagt hending, men eit meir uklårt, om enn særs alvorleg, trugsmål – noko som òg finn stadfesting i den neste setninga, «og da var det vår hundre prosent oppfatning at jødene ville bli tatt i Norge», som ville ha vore irrasjonell dersom det dei hadde kome borti, hadde vore ein handfast plan.</p>
