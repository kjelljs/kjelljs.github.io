---
layout: post
title: "Thomas Bernhards Holzfällen, Sverre Dahls Trær som faller"
date: 2021-01-23
comments: true
---

<style>
h3 {
margin-top: 1.2em;
}
  ol {
  margin-left: 0;
  padding-left: 0;
  margin-top: .4em;
}
ol li {
  display: block;
  margin-bottom: .4em;
  margin-left: 2em;
}
ol li::before {
  display: inline-block;
  content: "(" counter(item) ") ";
  counter-increment: item;
  width: 2em;
  margin-left: -2em;
}
figcaption {
    color: #333;
    text-align: center;
    font-family: Optima, Candara, Calibri, Arial, sans-serif;
    font-size: .8em;
  line-height: 1.2em;
}	
  .zoom:hover {
  -ms-transform: scale(3); /* IE 9 */
  -webkit-transform: scale(3); /* Safari 3-8 */
  transform: scale(2); 
  transform-origin: 100% 0%;
}
  .small {
  font-variant: small-caps;
}
</style>

<div class="ingress">
<p>Helt siden 1990, da Sverre Dahls oversettelse av Thomas Bernhards roman <i>Holzfällen</i> (1984) utkom, har jeg, fra tid til annen, undret meg over valget av tittel: <i>Trær som faller</i>. Hvorfor dette, og ikke en mer direkte gjengivelse? Endelig har jeg funnet tid til å ettergå det nærmere. Til bunns i det kommer jeg ikke uten å spørre min gamle kontorkamerat, men det kan nok virke som at valget innebærer en tolkning, eller en viss innsnevring av tolkningsrommet.</p><p>Først litt påkrevet bakgrunn.</p></div> 
<h2 style="margin-top: 1.3em">Synopsis</h2>
<p>Boken er, satt på spissen, en eneste lang sjikane av vertskapet for et aftenselskap i Wien og deres gjester, kulturprofiler alle som én, jeg-personen innbefattet, som gjenforteller sine observasjoner, reaksjoner og refleksjoner  i en to hundre siders mobbende monolog.</p>
<p>
Sent på natt skjer dette: Skuespilleren ved Burgtheater, som er kommet rett fra en forestilling der han spiller Gamle Ekdal, hisser seg voldsomt opp over en forfatterinne og hennes spørsmål om han nå, ved livets slutt, føler at kunsten har gitt ham oppfyllelse, og bryter ut i en tirade mot pseudokunst og kultursnobberi, som kulminerer med: <i>Wald, Hochwald, Holzfällen, das ist es immer gewesen.</i>
</p>
<h2 style="margin-top: 1.3em">Tolkninger av tittelen</h2>
<p>
Disse tre ordene, <i>Wald, Hochwald, Holzfällen</i>, der det tredje gir tittel til romanen, er <b>livsstikkord</b> for skuespilleren, skriver jeg-personen. Og de gis, i hovedsak, to tolkninger.
</p>
<h3 style="margin-top: 1.2em">Naturmotivet</h3>
<p>Den ene er åpenlys: Skog, storskog, tømmerhugst står for det naturlige og settes opp mot det kunstige, overflatiske, tilgjorte som preger livsformen og anskuelsene hos de tilstedeværende. Denne tolkningen er tilsiktet av taleren selv, den gamle skuespilleren. </p>
<h3 style="margin-top: 1.2em">Hevnmotivet</h3>
<p>
Den andre tolkningen er mindre åpenbar, og ikke fremme i bevisstheten hos taleren: Trærne i skogen er et bilde på kulturkoryféene, og hugsten er et bilde på det angrepet jeg-personen retter mot dem med sin hatske harang. 
</p>
<p>
Et aspekt som heller ikke må overses, er at skogen og hugsten er en allusjon til Vildanden og rollen til skuespilleren: Gamle løytnant Ekdal ble i sin tid dømt for ulovlig hugst, og har et ladet forhold til skog («For skogen, ser De, – skogen, skogen –! […] Der er hevn i skogen. […] Skogen hevner.»). Den lille, unaturlige "skogen" han har oppe på loftet, kommer inn som et ekstra symbol gjennom de tre livsstikkordene.</p>
<p>Legg merke til dette: Hvis naturmotivet legges til grunn, beskriver de tre livsstikkordene, <i>Wald</i>, <i>Hochwald</i> og <i>Holzfällen</i>, en monoton kurve, de bekrefter hverandre, men hvis hevnmotivet er bestemmende, markerer det tredje ordet et brudd med de to andre, det negerer dem.</p> <p>Og det er ikke urimelig å anta at Bernhard legger begge motiver til grunn når han bruker det tredje ordet som tittel: For figuren som spiller Ekdal, er <i>Holzfällen</i> et tredje uttrykk for det ekte og naturlige, og for forfatteren, muligens også for jeg-personen, symboliserer det å rive ned fra sokler, å felle det falske, å likvidere livsløgn.
</p>
<h2 style="margin-top: 1.3em">Originalen og dens oversettelse</h2>
<p>Her er nøkkelpassasjen, der boktittelen kommer som 14. siste ord, og oversettelsen:
<ul><li><i>In den Wald gehen, tief in den Wald hinein</i>, sagte der Burgschauspieler, <i>sich gänzlich dem Wald überlassen</i>, das ist es immer gewesen, der Gedanke, nichts anderes, als selbst Natur zu sein. <i>Wald, Hochwald, Holzfällen, das ist es immer gewesen</i>, sagte er plötzlich aufgebracht und wollte endgültig gehen.</li></ul><ul>
<li><i>Gå inn i skogen, langt inn i skogen</i>, sa Burgskuespilleren, <i>overgi seg fullt og helt til skogen</i>, det hadde han alltid ønsket, den tanke ikke å være annet enn natur selv. <i>Skog, tømmerskog, trær som faller, det hadde det alltid vært</i>, sa han plutselig oppbragt og ville endelig gå. </li>
</ul>
<p>Konsentrert om de tre livsstikkordene og supplert med den nyeste oversettelsen til engelsk blir kontrasten:
<ul><li>Wald, Hochwald, Holzfällen</li>
<li style="margin-top: .3em">Skog, tømmerskog, trær som faller</li>
<li style="margin-top: .3em">Forest, tall forest, cutting timber</li>
</ul>
<p>
For å ta det <b>rytmiske</b> først: Begge oversettelsene tar vare på en sekvens med et stigende stavelsestall (1–2–3, 1–3–4, 2–3–4). 
</p>
<p>
Så til det <b>morfologiske</b> og <b>syntaktiske</b>, spesielt ved det tredje ordet: Det er i originalen et kompositum med et nominalisert transitivt verb (der nominaliseringsformen er lik infinitivformen) som andreledd, <i>-fällen</i>, og nomenet <i>Holz</i>, i rollen som objekt for verbet, som førsteledd. I engelsk oversettelse er det ikke ett ord, men en 'gerund phrase' med et transitivt verb i gerundiumform, <i>cutting</i>, og nomenet <i>timber</i> som objekt. I norsk oversettelse svarer ordet <i>Holzfällen</i> til en nomenfrase med <i>trær</i> som hode og en relativsetning med det intransitive verbet <i>falle</i> i presens. Oppsummert: På tysk og engelsk et transitivt verb, på norsk et intransitivt verb.
</p>
<p>
<b>Semantisk</b> blir forskjellene forstørret. For det første er det tyske andreordet <i>Hochwald</i> gjengitt med det norske <i>tømmerskog</i>, som bringer inn et bruksperspektiv allerede her – "skog hvor tømmer skal hugges" ifølge Det norske akademis ordbok. Ordet <i>Hochwald</i> gis riktignok i Duden-ordboken (men ikke i Wörterbuch der deutschen Gegenwartssprache) en sekundær definisjon som skog med skogbruksmessig nytte, så her er det rom for tvil. For det andre: Den syntaktiske forskjellen mellom det transitive verbet <i>fällen</i>, 'felle' eller 'hugge', og det intransitive <i>falle</i> svarer til en semantisk forskjell mellom et kausativt og et inkoativt verb, der det kausative inneholder det inkoative men også noe mer – at <b>noen bevirker</b> hendelsen, overgangen fra å stå til å falle. Denne betydningskomponenten går tapt i den norske versjonen.
</p>
<p>Har det noe å si? Det kommer kanskje an på hvilket motiv som skal vektlegges? Nei, jeg tror ikke det: Uansett om en legger mest vekt på naturmotivet eller på hevnmotivet, går noe viktig tapt. For naturmotivet er det viktig at det tredje 'livsstikkordet' følger opp det første og det andre, som kun har handlet om naturen som sådan, med en betegnelse på en menneskelig aktivitet i bærekraftig samklang med den. Og for hevnmotivet er det vesentlig at trærne ikke faller av seg selv men som en tilsiktet følge av en handling pennført av en frådende forfatter.
</p>
<p>
Og trær som faller er verken det ene eller det andre – selv om man nok her kunne innvende at det ikke er nødvendig å bringe inn mennesket som kausalfaktor her i tredje ledd, ettersom det allerede er brakt inn i andre ledd, med ordet «tømmerskog».
</p> 
<h2 style="margin-top: 1.3em">Så finn på noe bedre selv da</h2>
<p>Ja. Hva med dette:</p>
<ul><li><i>Skog, storskog, tømmerhugst, det har det alltid vært</i>, sa han…</li></ul>
<p>
Fordeler: <ol style="margin-top: .4em; counter-reset: item 0"><li>Det er faktisk tre ord, og ikke fem, jfr. «…hadde sagt disse tre ordene <i>skog</i>, <i>tømmerskog</i>, <i>trær som faller</i>, … (s. 171).
</li><li>Mennesket kommer inn først i tredje ledd, som i originalen, jfr. over om bruksperspektivet på skogen<br/>(med forbeholdet om sekundærbetydningen hos «Hochwald&raquo;).</li>
<li>Rytmen stemmer 1:1 med originalen: 1–2–3 stavelser.</li>
<li>Tredje ledd beskriver, som i originalen, en agentiv handling som har som virkning at trær faller – som i originalen.</li>
</ol><p>Og alle tre er oppslagsord i Det norske akademis ordbok.
</p><br/>
